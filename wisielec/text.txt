Protesty rozpoczęły się 26 stycznia 2011, kiedy to Hasan Ali Akleh w mieście Al-Hasaka oblewając się benzyną, dokonał samospalenia. Inspiratorem dla Syryjczyka było samospalenie Tunezyjczyka Mohameda Bouziziego, który 17 grudnia 2010 podpalił się w proteście przeciwko brakowi perspektyw na poprawę swojej sytuacji życiowej. Samospalenie Bouziziego było początkiem powstań ludowych w krajach arabskich. Z kolei samobójstwo Hasana Ali Akleha nastąpiło dzień po rozpoczęciu rewolucji w Egipcie.

28 stycznia 2011 demonstracja odbyła się w Ar-Rakka, w proteście przeciwko zabiciu dwóch żołnierzy pochodzenia kurdyjskiego. 2 lutego 2011 Human Rights Watch doniósł o rozproszeniu demonstrantów w Bab Tuma w Damaszku. 3 lutego 2011 na Facebooku i Twitterze zwołano tzw. Dzień Gniewu na 4 i 5 lutego 2011. Odbyte wówczas demonstracje jednak były znikomych rozmiarów. Protesty zostały również zaplanowane przed parlamentem w Damaszku i ambasadami syryjskimi na całym świecie. Al-Dżazira odnotowała, iż zostały zwiększone oddziały sił bezpieczeństwa na planowane „Dni Gniewu”. Przed planowanymi protestami syryjskie władze aresztowały kilku działaczy politycznych, takich jak biznesmena Ghassan al-Najara, przywódcy „Islamskiego Ruchu Demokratycznego”, pisarza Ali al-Abdallaha, Abbasa Abbasa z „Syryjskiej Partii Komunistycznej” i wielu innych działaczy kurdyjskich, takich jak Adnan Mustafa.

Drugiego dnia protestów w Al-Hasace odbyły się demonstracje, wzywające prezydenta do ustąpienia ze stanowiska. Władze syryjskie aresztowały dziesiątki demonstrantów. Suhair Atassi, który prowadzi zakazane Jamal Atassi Forum, wezwał do reform politycznych i przywrócenia praw obywatelskich. Witryny Facebook i YouTube zostały zablokowane przez władze 8 lutego 2011. Po niepowodzeniu akcji protestantów zwanej „Dniem Gniewu”, Al-Dżazira nazwała Syrię „królestwem ciszy”, gdyż przeciwko demonstrantom wysłano siły bezpieczeństwa, co nie pozwoliło opozycjonistom zorganizować wielkich manifestacji. Obawiano się wówczas, iż obalenie rządu pod wpływem rewolucji, będzie miał wpływ na wybuch przemocy na tle religijnym, co miało miejsce w Iraku po obaleniu Saddama Husajna w 2003.

17 lutego 2011 miały miejsce spontaniczne demonstracje w Damaszku. Wówczas szacowana liczba uczestników to ponad 1500 protestujących. Funkcjonariusze tajnej policji szybko przybyli na miejsce wraz z kilkoma urzędnikami państwowymi oraz ministrem spraw wewnętrznych Syrii, którzy rozpędzili demonstrantów i wszczęli w tej sprawie dochodzenie. 22 lutego 2011 około 200 osób zgromadziło się przed libijską ambasadą w Damaszku, by zaprotestować przeciwko reżimowi i wybuchowi tamtejszej wojnie domowej. 14 osób zostało aresztowanych, a kilku zostało pobitych przez policjantów. 

Na początku marca 2011 pojawiły się spekulacje, że Syria jest kolejnym krajem po Egipcie i Libii w tunezyjskim efekcie domina. 6 marca 2011 kilku piętnastolatków zostało aresztowanych w Darze, za pisanie na murach miejskich napisów „ludzie chcą obalić reżim”. 7 marca 2011 13 syryjskich więźniów politycznych podjęło strajk głodowy na znak protestu przeciwko „politycznym aresztowaniom i prześladowaniom” w Syrii. Domagali się oni zakończenia politycznych aresztowań, usunięcie restrykcyjnych praw. 8 marca 2011 syryjska agencja prasowa opublikowała na swojej stronie internetowej wiadomość: „Prezydent al-Asad wydał dekret przewidujący udzielenie amnestii za przestępstwa polityczne popełnione przed datą 8.3.2011”. Trzy godziny później, publikacja została usunięta. Dwanaście organizacji praw człowieka wezwało rząd syryjski, aby zniósł stan wyjątkowy, który tłumi życie społeczne i prawa obywatelskie już od 1963.

10 marca 2011 dziesiątki kurdyjskich więźniów rozpoczęło strajk głodowy. 12 marca 2011 tysiące syryjskich Kurdów protestowało w Al-Kamiszli i Al-Hasace. 13 marca 2011 Kamal Hussein Cheikho, kurdyjski bojownik, bloger i członek Komitetu Obrony Swobód Demokratycznych i Praw Człowieka w Syrii (CDF), został za kaucją zwolniony z więzienia. Postawiono mu zarzuty za rzekome publikowanie materiałów szkodliwych dla kraju. 

15 marca 2011 tysiące demonstrantów zgromadziło się w Aleppo, Al-Hasace, Darze, Dajr az-Zaurze i Hamie w ramach zorganizowanego „Dnia Gniewu”. Nieoficjalnym przywódcą ruchu oporu został wypuszczony z więzienia opozycjonista Suhajr Attasi, który wkrótce został ponownie aresztowany, zresztą jak setki innych protestujących[1]. Doszło tam do starć z policją. W Damaszku początkowa grupa 200 protestujących wzrosła do około 1500. Dzień ten uznaje się za początek masowych protestów[2]. 16 marca 2011 władze syryjskie siłą rozproszyły tłum składający się z 200 demonstrantów przed syryjskim Ministerstwem Spraw Wewnętrznych. Telewizja Al-Arabija poinformowała, że protestujący składali się z aktywistów, prawników, pisarzy, dziennikarzy, młodych pracowników naukowych i członków rodziny osób przetrzymywanych w syryjskich więzieniach. Siły bezpieczeństwa aresztowały część protestujących[3].

18 marca 2011 doszło do najpoważniejszych dotąd zamieszek. Tysiące protestujących domagały się zakończenia korupcji rządu. Protestujący wyszli na ulice miast w całej Syrii po piątkowych modłach muzułmańskich. Protestujący spotkali się z brutalnym stłumieniem demonstracji przez państwowe siły bezpieczeństwa. Protestujący skandowali: „Bóg, Syria, wolności” i hasłami walki z korupcją. Protesty 18 i 19 marca 2011 były największymi od dziesięcioleci, władze syryjskie odpowiedziały siłą wobec protestujących. Zginęły wówczas co najmniej cztery osoby[4]. 20 marca 2011 ponad 100 osób zostało rannych w mieście Dara, gdy siły bezpieczeństwa ostrzelały ponad 10 000 tłum demonstrantów i użyły gazu łzawiącego. Demonstranci podpalili w tym mieście siedzibę rządzącej Partii Baas.[5]

23 marca 2011 co najmniej 15 osób zginęło w dwóch atakach sił bezpieczeństwa na demonstrantów w mieście Dara. Rano śmierć poniosło 9 osób po tym, jak policja zaczęła strzelać do grupy ok. 300 demonstrantów zgromadzonych w okolicach meczetu al-Omari. Kolejne 6 osób zginęło w trakcie uroczystości pogrzebowych. Po tych zajściach zdymisjonowany został gubernator Dary[6]. 23 marca 2011 zostało zabitych przez policję w mieście Dara 52 demonstrantów[7]. Prezydent usiłował uspokoić nastroje, informując o swoich rozważaniach nad zniesieniem stanu wyjątkowego, wprowadzonego w 1963 roku. Oznaczało to zniesienie cenzury i możliwość swobodnej działalności politycznej, co było głównym postulatem protestujących[8].

25 marca 2011 w mieście Sanamejn siły bezpieczeństwa zabiły co najmniej 20 osób, a w Damaszku przeprowadziły obławę na opozycję, w której aresztowały kilkunastu manifestantów[9]. W ciągu dnia protesty rozszerzyły się na miasta Hama, Tel i Sanamejn, gdzie demonstracje i marsze miały na celu poparcie dla protestujących w Darze. Amnesty International ogłosiła, że w tygodniu 20-25 marca 2011 w starciach z siłami bezpieczeństwa w Darze zginęło minimum 55 osób, natomiast mieszkańcy miasta liczbę ofiar szacują jako dwukrotnie wyższą[10].

26 marca 2011 doszło do kolejnych protestów, głównie w Darze. W mieście Tafas spalono siedzibę partii rządzącej Baas. Władze ogłosiły uwolnienie ok. 200 więźniów politycznych. Siły bezpieczeństwa zabiły dwóch demonstrantów, którzy usiłowali podpalić siedzibę partii Baas w mieście Latakia. W całym kraju tysiące żałobników wzięło udział w pogrzebach ofiar zastrzelonych podczas marszów i protestów[11]. 27 marca 2011 w Latakii w ciągu ostatnich dwóch dni zginęło 12 demonstrantów[12]. 28 marca 2011 siły bezpieczeństwa użyły gazu łzawiącego wobec czterech tysięcy demonstrantów w mieście Dara[13]. 30 marca 2011 dwóch dziennikarzy Reutersa zaginęło w Damaszku[14].

29 marca 2011 syryjski rząd z premierem Muhammadem Nadżim al-Utrim podał się do dymisji. Setki tysięcy zwolenników prezydenta Asada demonstrowało wówczas w Damaszku i w czterech innych miastach[15]. 3 kwietnia 2011 prezydent Baszszar al-Asad, w czasie trwania powstania, powierzył mu misję sformowania nowego gabinetu. Adel Safar zastąpił w ten sposób zdymisjonowanego premiera al-Utriego. 14 kwietnia 2011 prezydent powołał nowy rząd[16][17].
Intensyfikacja powstania w kraju

1 kwietnia 2011 zorganizowano tzw. Piątek Męczenników dla uczczenia dotychczasowych ofiar protestów. W czasie zamieszek w Damaszku tego dnia zginęło trzech demonstrantów[18]. Kolejnego dnia dwa tysiące ludzi protestowało w Bukacie na Wzgórzach Golan[19]. 3 kwietnia 2011 uwolniono dziennikarzy Reutersa[20].

7 kwietnia 2011 prezydent Baszar al-Asad wydał dekret, przyznający obywatelstwo ponad 250 tysiącom Kurdów, zarejestrowanych dotychczas jako cudzoziemcy w północno-wschodniej muhafazie Al-Hasaka. Odwołał także gubernatorów prowincji Hims i Dara[21]. 8 kwietnia 2011 co najmniej 32 osoby zginęły, a setki zostały rannych podczas antyrządowych protestów w kilku miastach Syrii (25 osób w Darze)[22][23]. Organizacja obrońców praw człowieka Human Rights Watch ujawniła, że syryjskie służby bezpieczeństwa torturowały setki osób zatrzymanych podczas antyrządowych demonstracji: poddawano je elektrowstrząsom, pozbawiano snu i wody[24]. 15 kwietnia 2011 odbyły się kolejne demonstracje m.in. w Darze, Bajdzie i Damaszku[25].

18 kwietnia 2011 syryjskie MSW ogłosiło, że antyrządowe manifestacje to zbrojne powstanie dowodzone przez uzbrojone grupy radykalnych salafitów. O wywoływanie niepokojów obwiniono również siły zewnętrzne, w tym Liban i ugrupowania islamistyczne. 19 kwietnia rząd Syrii zaaprobował projekt ustawy znoszącej stan wyjątkowy, który trwał 48 lat. W Himsie ponownie zginęli demonstranci ostrzelani przez wojsko. Według obrońców praw człowieka od 18 marca 2011, gdy rozpoczęły się zmasowane antyprezydenckie protesty, siły bezpieczeństwa zabiły ok. 200 demonstrantów[26].

21 kwietnia 2011 prezydent Baszar al-Asad podpisał dekret o zniesieniu stanu wyjątkowego, obowiązującego od 8 marca 1963 roku[27][28].

22 kwietnia 2011, w najbardziej krwawym dotąd dniu protestów, które przetoczyły się m.in. przez Aleppo, Latakię, Hamę, Darę, Damaszek i As-Suwajdzie zginęło co najmniej 88 osób, a dziesiątki zostały ranne, od kul i gazu łzawiącego, za pomocą których służby bezpieczeństwa rozpędzały wielotysięczne antyrządowe demonstracje w kilku miastach Syrii[29]. Następnego dnia policja i snajperzy strzelali do żałobników, uczestniczących w pogrzebach ofiar manifestacji z poprzedniego dnia. Na przedmieściach Damaszku zginęło minimum pięć osób zmierzających w kondukcie pogrzebowym na cmentarz. W wielu miejscach w Syrii pogrzeby przekształcały się w kolejne wielotysięczne demonstracje. W dniach 22-23 kwietnia 2011 siły bezpieczeństwa zabiły ok. 120 osób[30]. 24 kwietnia 2011 służby bezpieczeństwa spacyfikowały protesty w mieście Dżabla, zginęło 13 osób[31]. 


Od 4 czerwca 2011 trwały walki w północno-zachodnim mieście Dżisr asz-Szughur. Początkowo zabito 42 mieszkańców tego miasta. Siły bezpieczeństwa podały 5 czerwca 2011, że uzbrojone gangi zorganizowały zasadzkę na policjantów i dokonały masakry 82 z nich. Z kolei aktywiści praw człowieka podali, że w mieście miały miejsce gwałtowne walki, w których zginęło 35 osób, w tym policjanci. Ponadto rebelianci wysadzili w powietrze urząd pocztowy, podpalili budynki administracji rządowej oraz kaleczyli zwłoki zabitych. W masakrze z 6 czerwca 2011 zginęło ponad 120 osób[77][78][79].

W wyniku gwałtownych walk syryjscy cywile zaczęli przenikać do Turcji. 7 czerwca 2011 z miasta Dżisr asz-Szughur uciekło 2400 osób, którzy znaleźli schronienie w Turcji. 35 osób z nich było rannych. Premier Recep Tayyip Erdoğan oświadczył, że Turcja „nie zamknie drzwi” przed uciekinierami z Syrii. Wezwał również do łagodniejszego traktowania cywili[80]. 9 czerwca 2011 świat obiegły zdjęcia, zmasakrowanego ciała piętnastoletniego chłopca, brutalnie zamordowanego przez bezpiekę. Ciało chłopca było podziurawione kulami, miało wybite oko i zęby, połamane nogi i przetrącony kręgosłup. Był kolegą 13-letniego Hamzy Ali al-Chatiba, którego ciało siły bezpieczeństwa dostarczyły jego rodzicom kilka dni wcześniej i zaginął razem z nim[81].

10 czerwca 2011 wojsko rozpoczęło operację w zbuntowanym Dżisr asz-Szughur. Na przedmieścia oblężonego miasta wjechały czołgi. W pobliżu miasta rozmieszczono 15 tys. żołnierzy i ok. 40 czołgów. Syryjskie władze zakazały wjazdu zagranicznym dziennikarzom, co uniemożliwia zweryfikowanie tych doniesień. Wśród jednostek sił bezpieczeństwa zaczęło dochodzić do buntów. Mieszkańcy obawiali się kolejnych masakr, gdyż wojsko zapowiedziało odwet za morderstwo na policjantach. We wsi Bosra al-Harir prowincji Dara siły bezpieczeństwa zastrzeliły dwóch uczestników demonstracji[80][82]. Tego dnia ludzie masowo wychodzili na ulice syryjskich miast. Łącznie w całym kraju podczas pacyfikacji zginęło 28 osób. 10 osób zostało zastrzelonych w prowincji Idlib, część z nich podczas ostrzału miasta Ma’arrat an-Numan. W mieście tym użyto czołgów oraz ognia artyleryjskiego. W mieście Latakia życie straciło pięć osób. Ofiary zanotowano również w Darze i Damaszku[83].

Do 11 czerwca 2011 granicę z Turcją przekroczyło 4300 cywilów. Tego dnia doszło do starć w Dżisr al-Szughur, po tym, jak czołgi nadjechały z południa. W starciach rany odniosło 50 osób[84]. Następnego dnia doszło do intensywnej konfrontacji w obleganym mieście. Liczba uchodźców przekroczyła 5 tys.[85] 12 czerwca po zmasowanym ataku czołgów i śmigłowców bojowych armia zajęła miasta Dżisr asz-Szughur. W mieście odkryto masowe grobowce. Większość ofiar miało obcięte głowy i ręce za pomocą maczet. Armia po zajęciu miasta rozpoczęła pościg za rebeliantami w okolicznych lasach i górach. Z miasta uciekło łącznie ponad 7 tys. cywilów[86]. 13 czerwca 2011 wojsko z powietrza i lądu nadal strzelało do cywili w Dżisr al-Szughur. Bezpieka na ulicy zastrzeliła m.in. 16-letniego chłopca. Żołnierze przeszukiwali domy i dokonywali aresztowań osób podejrzanych o udział w ruchu oporu[87].

14 czerwca 2011 oddział syryjskiego wojska, który zdobył kontrolę nad Dżisr asz-Szughur, przegrupował się i ruszył na północ, rozpoczynając oblężenie miasta Maarrat an-Numan. Jednocześnie armia weszła do miasta Ariha, gdzie zastrzelono sześciu cywilów. W trakcie tłumieniu protestów w mieście Dajr az-Zaur, siły bezpieczeństwa zastrzeliły także sześć osób. Armia wysłała oddziały do miasta Abu Kamal. Tymczasem Dara, kontrolowana przez siły rządowe, była kompletnie zablokowana, utrudniano dostawy żywności oraz pomocy humanitarnej. Na miejscowym stadionie zgromadzono 5 tys. ludzi, którzy byli traktowani jako więźniowie[88][89][90].

16 czerwca 2011 czołgi wjechały do miast Maarrat an-Numan i Chan Szejchun. Miasta te były oblegane. Tymczasem liczba syryjskich uchodźców w Turcji przekroczyła liczbę 10 tys.[91] Kolejnego dnia siły bezpieczeństwa stłumiły za pomocą siły protesty w kilku miastach miastach, przez co zginęło 16 osób. Dziewięć osób zginęło w mieście Hims. Manifestowało tam 5 tys. ludzi. W mieście Dajr az-Zaur zastrzelono dwie osoby, dwie kolejne na przedmieściu Damaszku w Haraście, jedna w Aleppo oraz 16-letni chłopiec i jeszcze jedna osoba w położonym na południu Dael[92].

Syryjski minister spraw zagranicznych Walid el-Muallim zwrócił się w ujawnionym 17 czerwca 2011 piśmie do Rady Bezpieczeństwa ONZ, żeby nie uchwalała proponowanej rezolucji potępiającej Syrię za brutalne tłumienie protestów. Demonstrantów nazwano terrorystami i ekstremistami i na nich zrzucono odpowiedzialność za destabilizację kraju[93]. Tego dnia masowe protesty odbyły się w Aleppo, gdzie jedna osoba została zabita, a także w Dajr az-Zaur, Hims, Kiswa, Hamie i Darze. Łącznie w całym kraju zginęło 19 osób[94]. 18 czerwca wojsko zajęło wieś Bdama, leżącą przy granicy z Turcją. Wcześniej wojsko przy granicy z Turcją zajęło Dżisr al-Szughur oraz Maarrat an-Numan i Chan Szejchun. Tymczasem do Turcji uciekło ponad 10 tys. Syryjczyków przesiedlonych z terenów walk[95].

20 czerwca 2011 w przemówieniu do narodu wystąpił Baszar al-Asad. Oświadczył, że wkrótce rozpocznie się dialog narodowy. Poinformował, że w sierpniu mają odbyć się wybory parlamentarne, a do września mają być przygotowane reformy. Zaapelował do obywateli o przywrócenie normalności, a do uchodźców do powrotu do Syrii. Było to trzecie przemówienie prezydenta od początku powstania[96]. Niedługo po przemówieniu Waszyngton wezwał Asada do realizacji obietnic politycznych i zaprzestaniu przemocy[97].

21 czerwca 2011 doszło do kolejnej fali manifestacji w kraju. W miastach Hims i Majadin zastrzelono trzy osoby. Prezydent Asad ogłosił drugą amnestię dla więźniów politycznych za popełnione przestępstwa przed 20 czerwca[98]. 23 czerwca 2011 o godz. 6:30, 30 czołgów syryjskiej armii wjechało do wsi Chirbet al-Jouz leżącej zaledwie pół kilometra od granicy z Turcją. Przed armią uciekło 1500 cywilów. Ogień otwarto także w miejscowości Managh, z której uciekli wieśniacy. Łącznie liczba uchodźców osiągnęła liczbę 11700 osób[99][100].

24 czerwca 2011 armia syryjska zajęła kilka następnych wiosek przy granicy z Turcją. Z kraju przed wojskiem uciekło jednego dnia półtora tysiąca cywilów. Równocześnie w wielu miastach doszło do masowych demonstracji. Największe zorganizowano w Damaszku, Aleppo, Hims, Darze, Latakii. Siły bezpieczeństwa ponownie interweniowały, w wyniku czego zginęło osiemnaście osób[101]. 29 czerwca 2011 armia weszła do wiosek Al-Rami i Mar-Ajan, które leżą pod Aleppo. Zabito tam siedem osób[102]. 19 kolejnych osób zginęło dzień później podczas oblężenia wiosek przygranicznych z Turcją. Armia chciała uszczelnić granicę. Wzmocniono kontrolę nad regionem Dżebel al-Zawija w prowincji Idlib[103].
Niepokoje w całym kraju (lipiec 2011)

1 lipca 2011 w Syrii przetoczyła się kolejna fala protestów. Największa demonstracja rozegrała się w Hamie. W całym kraju zginęło co najmniej 14 osób[104]. W związku z rozruchami w Hamie, 2 lipca 2011 Asad dekretem odwołał gubernatora miasta, a dzień później armia rozpoczęła oblężenie tego miasta. Podczas wjazdu czołgów do miasta, wojsko otworzyło ogień[105]. 4 i 5 lipca 2011 w obleganym mieście dochodziło do walk. Wojsko zabiło sześciu cywilów[106].

8 lipca 2011 nazwano „piątkiem bez dialogu”, gdyż opozycja nie wierzyła, że rząd jest zdolny do reform. Tymczasem liczba zabitych w obleganej Hamie wzrosła do 22[107]. W tym mieście zorganizowano największą dotąd manifestacje, w której udział wzięło nawet pół miliona osób. Miasto odwiedził wówczas amerykański ambasador Eric Chevallier. Do wielkich demonstracji doszło też w Himsie, Idlib, Dajr az-Zaur, Latakia, Kamiszli, Darze oraz pierwszy raz w centrum Damaszku. Ze stolicy wyciekły filmy, na których widać jak służby bezpieczeństwa celują i zabijają cywilów[108]. 10 lipca 2011 w obławie służb bezpieczeństwa w mieście Hims zginęło jedna osoba. Syryjskie MSZ wezwało do siebie amerykańskiego i francuskiego ambasadora, którzy uczestniczyli w demonstracjach[109]. 11 lipca 2011 ministerstwo spraw zagranicznych Francji i Stanów Zjednoczonych wezwało ambasadorów Syrii. Miało to związek z atakami na rezydencje dyplomatów w Damaszku, które zostały obrzucane kamieniami. Przed budynkami palono francuskie flagi i zniszczono zaparkowane tam samochody[110].

13 lipca 2011 armia zastrzeliła czterech bezbronnych cywili we wsi Dżabal al-Zawija[111]. Kolejnego dnia wojsko zabiło osiem osób w Dajr az-Zaur, dwóch w Himsie oraz jednego cywila w Aleppo[112]. 15 lipca 2011 nazwany został piątkiem dniem wolności dla porwanych. W całym kraju odbyły się masowe demonstracje, w których łącznie zginęły 44 osoby. Największa demonstracja odbyła się w Hamie, gdzie na ulice wyszło aż 700 tys. ludzi[113].

W dniach 17-18 lipca 2011 w mieście Hims zabito 30 opozycjonistów[114][115]. 22 lipca 2011 nazwano „piątkiem Chalida ibn al-Walida” – muzułmańskiego średniowiecznego dowódcy wojskowego. W Hamie na zachodzie i Dajr az-Zaur zebrało się ok. 1,2 mln ludzi. Demonstrowano też w Damaszku, Hims, Latakii i Darze. Tego dnia w kraju zginęło co najmniej 9 osób[116].

26 lipca 2011 w Damaszku zabito 6 osób i aresztowano 250 uczestników demonstracji. W tłumieniu protestów zaangażowano czołgi[117]. Dwa dni później siły bezpieczeństwa ponownie spacyfikowało pochód w stolicy. Poległy kolejne cztery osoby. Kolejny dzień ten nazwano „Wasza cisza zabija nas” i nawiązywała do większości Syryjczyków, którzy nie zajmowali żadnego stanowiska podczas powstania. Powstańcy chcieli przekonać ich, by wypowiedzieli posłuszeństwo rządowi. Tego dnia w całym kraju zabito 20 osób. Najwięcej osób zginęło w Dajr az-Zaur, gdzie rząd próbował zatrzymać manifestacje. Ostrą broń otworzono także w miastach Dara i Latakia[118].

29 lipca 2011 siedmiu zbuntowanych oficerów armii narodowej powołało Wolną Armię Syrii (WAS). Od tego momentu dezerterujący żołnierze z armii Baszara al-Asada, byli zrzeszani wokół formacji opozycyjnej, której dowódcą został Rijad al-Asad[119].
Masakra w Hamie (lipiec-sierpień 2011)

31 lipca 2011 w wyniku ataku armii syryjskiej, która otworzyła ogień do ludności cywilnej w miastach Hama, Dajr az-Zaur, Harak oraz Abu Kamal zginęło łącznie 142 osób, a dziesiątki zostały ranne. Najtragiczniejszy bilans pochodzi z Hamy, gdzie armia dokonała masakry na oblężone od miesiąca miasto. W samej Hamie zabito 100 powstańców. Wojsko użyło do ostrzału cywilów czołgów, ciężkiej artylerii, a także broni przeciwlotniczej. Na dachach budynków rozmieszczono snajperów[120]. 1 sierpnia 2011 był pierwszym dniem ramadanu. Mimo tego nie ustały represje wobec opozycjonistów. Armia nadal pacyfikowała Hamę. Tego dnia zginęło tam 10 osób. Oprócz tego sześć osób zginęło na przedmieściach Damaszku, trzy w środkowej prowincji Hims, dwie zginęły we wschodnim mieście Abu Kamal, dwie w Latakii na wybrzeżu w północno-zachodniej części kraju, a jedna w Maadamii nieopodal syryjskiej stolicy – łącznie 24 osoby[121].

2 sierpnia 2011 armia kontynuowała operację, przeciwko przeciwnikom rządu w Hamie. Organizatorzy protestów zapowiedzieli, że podczas ramadanu będą demonstrować co noc, więc późnym wieczorem czołgi ostrzeliwały głównie okolice meczetów, by nie dopuścić do nocnych demonstracji. Po zakończeniu modłów armia otwarła ogień także do cywilów z Damaszku, Hasaki i Latakii[122]. 3 sierpnia 2011 czołgi zajęły główny plac w mieście Hama. Plac ten był bastionem demonstrantów mieście. Ponadto miasto zostało silnie ostrzelane[123]. Ponadto zamordowano 30 kolejnych osób. Liczba zabitych w Hamie przekroczyła 200 osób. Oprócz tego w całej Syrii w nocy z 3 na 4 sierpnia 2011 siły bezpieczeństwa zastrzeliły sześć osób, które brały udział w antyrządowych manifestacjach po wieczornych modlitwach z okazji ramadanu. W kolejnych dniach represje nie ustały. Świadkowie tamtych wydarzeń mówili, że ludzie byli zatrzymywani na ulicach jak owce. Jeden ze świadków mówił, że czołg przejechał chłopca jadącego motorem[124].
Pacyfikacje zbuntowanych miast (sierpień 2011)

5 sierpnia 2011, 10 osób zostało zabitych w protestach pod Damaszkiem. Dzień ten nazwano Bóg jest z Nami. W mieście Dajr az-Zaur doszło do 30-tysięcznej demonstracji. Zginęło tam 14 osób[125]. 6 sierpnia 2011 armia weszła do miast Hims i Dajr az-Zaur. Rozpoczęły się tam ataki na cywilów. Dzień później podjęto szturm także na Hule. We wszystkich tych miastach łącznie do 7 sierpnia 2011 zabito około 70 osób, najwięcej w Dajr az-Zaur – 50 zabitych[126]. 8 sierpnia 2011 syryjskie wojsko szturmowało również o świcie miasto Maarrat an-Numan w północno-zachodniej prowincji Idlib. Wojsko wkroczyło od wschodu, uniemożliwiając mieszkańcom wjazd i wyjazd z miasta[127].

Tymczasem Asad powołał nowego ministra obrony, został nim Daud Radża. Jako powód odejścia dotychczasowego ministra – Alego Habiba, podano chorobę[128]. W żaden sposób nie zmieniło to krytycznej sytuacji w kraju. 9 sierpnia 2011 armia syryjska dokonała szturmu na miasto Binnisz pod Idlib, blisko granicy z Turcją. Do tego miasta wjechały czołgi[129]. Siły rządowe kontynuowały ofensywę także w innych sektorach kraju. 17 osób zginęło w Dajr az-Zaur, które nadal było oblegane. Dwóch cywilów poniosło śmierć w prowincji Idlib przy granicy z Turcją, a dwóch w Hamie. Śmierć 26 kolejnych oraz zranienie kilkudziesięciu innych spowodował szturm na Soran i wiosek w okolicach Hamy przeprowadzony przez wojska rządowe wsparte przez sprzęt pancerny[130].

W odpowiedzi na apele światowych przywódców o zakończenie fali przemocy w Syrii, 9 sierpnia 2011 Asad powiedział, że armia nie zaprzestanie ścigać grup terrorystycznych, jak nazwał demonstrantów[131]. 10 sierpnia 2011 po pięciodniowym oblężeniu armia przejęła pełną kontrolę nad miastem Dajr az-Zaur. Tego samego dnia armia, w skład której wchodziło 12 czołgów i 10 autobusów z żołnierzami, wjechała do miasta Taftanaz, 30 km od granicy z Turcją. Wykonano także szturm na miasto Sermin[132]. Wieczorem armia opuściła Hamę. Dowództwo twierdziło, że operacja w mieście zakończyła się sukcesem, i że oczyszczono miasto z grup terrorystycznych. Ostatni żołnierze usuwali z ulic cementowe i metalowe barykady wzniesione na ulicach. W całym mieście piętrzyły się sterty śmieci, a przy południowym wjeździe do miasta widać był spalony posterunek policyjny[133]. W mieście Hims armia otworzyła ogień, zabijając 11 osób[134].

11 sierpnia 2011 około godz. 7:30 do miejscowości Sarakib w muhafazie Idlib wjechały syryjskie czołgi. Wojsko zaczęło strzelać i przeczesywać domy. Wcześniej odbywały się tam antyrządowe demonstracje. Po zdławieniu buntu w Himsie, armia zaatakowała również miejscowość Kuseir. W mieście odcięto elektryczność[135]. 12 sierpnia 2011, po piątkowych modłach w meczetach (piątek zwany „nie będziemy się nikomu kłaniać z wyjątkiem Boga”), żołnierze otwarli ogień do ludzi w miastach Dajr az-Zaur, Dara, Damaszek oraz Idlib. W tych miastach zabito łącznie 17 osób[136]. 


